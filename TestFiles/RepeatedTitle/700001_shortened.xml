<?xml version="1.0" encoding="utf-8"?>
<dtbook version="1.1.0">
  <head>
    <title>ímaqa</title>
    <meta name="dc:title" content="ímaqa" />
    <meta name="dc:creator" content="Flemming Jensen" />
    <meta name="dc:identifier" content="DK-NOTA-700001"/>
  </head>
  <book lang="da">
    <frontmatter>
      <doctitle>ímaqa</doctitle>
      <level1 class="Intro" lang="da">
        <h1 class="Intro" lang="da">Flemming Jensen: ímaqa</h1>
        <level2 class="dbbintro" lang="da">
          <h2 class="dbbintro" lang="da">Bogens bagside</h2>
          <p>Flemming Jensen, født 1948, debuterede som forfatter med "vejledning i sælfangst" i 1975 - fire år inden sin debut som skuespiller. han har siden udsendt en håndfuld bøger, bl.a. novellesamlingen "breve til mogens".</p>
          <p>"ímaqa" er Flemming Jensens første roman. den betegner et markant sporskifte til en genre og stil, hvor en dybt alvorlig historie rejser sig bag den næsten slapstick-agtige humor.</p>
          <p>"ímaqa" er en roman om en mand, der lader sig kaste ud i det ukendte og møder kærligheden. til grønland, til menneskene dér, til livet og ikke minest til hende, der hævet over enhver tvivl er kvinden i hans liv.</p>
          <p>Men ingen kærlighed er uden omkostninger, og gennem et tæppe af humor pibler livets ofte ulykkelige realiteter frem. handlingen udvikler sig fra et uskyldigt kultursammenstød frem mod en dramatisk afslutning, hvor den umulige kærlighed skal stå sin prøve for foden af det fjeld, der ligner et hjerte.</p>
          <p>"ímaqa" er en roman om at gøre den umulige kærlighed mulig.</p>
        </level2>
        <level2 class="dbbintro" lang="da">
          <h2 class="dbbintro" lang="da">1. inderflap</h2>
          <div class="anmeldelser">
            <p>"vejledning i sælfangst".</p>
          </div>
          <div class="anmeldelser">
            <p>"denne bog er så sjov, at man beklager at den er så lille. så man læser den hurtigt en gang til med samme festlige resultat."</p>
            <p>- kjeld rask terkilsen, berlingske tidende</p>
          </div>
          <div class="anmeldelser">
            <p>"hvad sker der dog ikke i denne herlige bog. flemming jensen bør indstilles til humoristlegatet."</p>
            <p>- ulf gudmundsen, vestkysten</p>
          </div>
          <div class="anmeldelser">
            <p>"som gammel grønlandstelegrafist grinede jeg som en sindssyg ad historien om, hvordan forfatteren vil sende sin mor et lykønskningstelegram."</p>
            <p>- franz berliner, politiken</p>
          </div>
          <div class="anmeldelser">
            <p>"en serie forrygende morsomme beretninger om oplevelser i nunarqarfik blandt fangere og andet godtfolk ... den er meget, meget morsom."</p>
            <p>- jyllands-posten</p>
          </div>
        </level2>
        <level2 class="dbbintro" lang="da">
          <h2 class="dbbintro" lang="da">2. inderflap</h2>
          <div class="anmeldelser">
            <p>"breve til mogens".</p>
          </div>
          <div class="anmeldelser">
            <p>"der er i alt ni rejsebreve, og de er alle støjende morsomme ... undervejs i læsningens fryd går det op for een, hvor skræmmende længe det er siden, at man har siddet så overvældende opløst af grin under indtagelsen af noget fra naturens side så tørt som bogsider."</p>
            <p>- poul blak, jyllands-posten</p>
          </div>
          <div class="anmeldelser">
            <p>"flemming jensen skriver med en underfundighed, varme og humor, der får én til at klukke. ud over et indtryk af nogle af verdens perler får man ikke så få visdomsord. "breve til mogens" kan varmt anbefales - mon ikke mogens ville mene det samme?"</p>
            <p> ugebladet søndag</p>
            <p>"det er en festlig bog, der har mange andre kvaliteter end at forfatteren er kendt. der er meget at grine af og en hel del at tænke over."</p>
            <p>- aalborg stiftstidende</p>
          </div>
        </level2>
        <level2 class="dbbintro" lang="da">
          <h2 class="dbbintro" lang="da">Bibliografiske oplysninger</h2>
          <div class="titelblad">
            <p>flemming jensen</p>
            <p>ímaqa</p>
            <p>Lindhardt og Ringhof</p>
          </div>
          <div class="forlag">
            <p>ímaqa</p>
            <p>copyright Flemming Jensen, 1999</p>
            <p>1. udgave, 4. oplag</p>
            <p>Printed in Denmark 1999</p>
            <p>ISBN 87-595-1066-8</p>
          </div>
          <p />
          <level3 class="andre titler" lang="da">
            <h3 class="andre titler" lang="da">Af samme forfatter på samme forlag</h3>
            <p>Vejledning i sælfangst og andre beretninger fra et grønlandsk udsted, 1975</p>
            <p>Jensen - tonajt, 1989</p>
            <p>Breve til Mogens, 1997</p>
            <p>De dansk-vestindiske nisser, En julefortælling for voksne, 1997</p>
          </level3>
        </level2>
        <level2 class="dbbintro" lang="da">
          <h2 class="dbbintro" lang="da">Oplysninger om denne udgave af bogen</h2>
          <p>Denne udgave er produceret i 2004 af DBB, Danmarks Blindebibliotek i henhold til ophavsretslovens bestemmelser og må ikke kopieres uden tilladelse.</p>
          <p>Der er foretaget elektronisk opmærkning af bogens struktur.</p>
          <p>Bogen er inddelt i følgende niveauer:</p>
          <p>Niveau 1: På dette niveau findes bogens dele </p>
          <p>Niveau 2: På dette niveau findes bogens kapitler</p>
        </level2>
      </level1>
      <level1 class="Forord" lang="da">
        <h1 class="Forord" lang="da">Forord</h1>
        <p>Denne fortælling foregår vel en tredive år, før årtusindet løb ud, og jeg har søgt at være tro mod tiden.</p>
        <p>Der er sket meget siden da - og Søndre Strømfjord hedder Kangerlussuaq, og Godthåb hedder Nuuk.</p>
        <p>Men fjorden er stadig den samme - og det er byen også.</p>
        <p>De ligger, hvor de ligger - og rent basalt er de, hvad de var. Der er ingen grund til at tro, at alt det indre i tilværelsen automatisk følger med, når vi laver det ydre om. Skønt det er smukt og selvfølgeligt, at man nu mest betjener sig af de grønlandske bynavne, har jeg lidt modvilligt valgt at bruge de gamle, danske betegnelser, fordi de hører tiden og temaet til. Men jeg er ikke konsekvent, for det var man ikke i de år.</p>
        <p>For at understrege tiden benyttes også gammel, grønlandsk retstavning - med lille begyndelsesbogstav og den slags festligheder.</p>
        <p>Indimellem kaldes bygder for udsteder og de helt små for bopladser - for sådan hed det stadig i resterne af et kolonidansk, der ikke tales længere.</p>
        <p>Jeg vil jo helst fortælle lyst og muntert om tildragelser i dette liv. Når dele af min fortælling måske alligevel ikke er så morsomme, skyldes det, at det lige nøjagtigt var dét, de ikke var.</p>
        <p>Og lad mig da også for en ordens skyld sige, at denne bog er fiktion - de mennesker, der optræder i den, har aldrig eksisteret.</p>
        <p>Og det er rigtigt ærgerligt!</p>
        <p>For jeg holder meget af dem alle sammen - uden undtagelse.</p>
        <p>At tabe sit hjerte</p>
        <p>Folk, der har tabt deres hjerte,</p>
        <p>opfører sig underligt:</p>
        <p>De vil ikke ha' det tilbage!</p>
        <p>Hvad det angår</p>
        <p>er de anderledes end folk,</p>
        <p>der har tabt deres tegnebog,</p>
        <p>deres taske,</p>
        <p>deres bilnøgler,</p>
        <p>deres badetøfler,</p>
        <p>deres selvrespekt</p>
        <p>eller ansigt.</p>
        <p>Disse folk gør sig de største anstrengelser</p>
        <p>for at få det tabte igen:</p>
        <p>Kontakter politiet,</p>
        <p>sætter annoncer i avisen</p>
        <p>og opslag i Brugsen -</p>
        <p>gennemsøger alle de rum, de har været i</p>
        <p>de sidste 48 timer -</p>
        <p>ringer rundt til venner og bekendte</p>
        <p>og spø'r:</p>
        <p>om de sku' ha' set noget til</p>
        <p>deres tegnebog,</p>
        <p>deres taske,</p>
        <p>deres bilnøgler,</p>
        <p>deres badetøfler,</p>
        <p>deres selvrespekt?</p>
        <p>Eller ansigt.</p>
        <p>Men hvis der kommer en forpustet dreng</p>
        <p>løbende efter mig på gaden</p>
        <p>og gisper:</p>
        <p>Undskyld hr. - De har vist tabt Deres hjerte!</p>
        <p>Så hoster jeg ikke op med findeløn -</p>
        <p>jeg takker ham ikke rørt,</p>
        <p>gi'r ham ikke en femkrone,</p>
        <p>vender ikke om</p>
        <p>for at få fat i det tabte.</p>
        <p>Jeg lader, som om jeg slet ikke har hørt ham</p>
        <p>og går videre -</p>
        <p>la'r ham stå tilbage med åben mund</p>
        <p>- og polypper, hvis han har -</p>
        <p>og tro,</p>
        <p>at jeg også har tabt hovedet.</p>
        <p>Det er selvfølgelig lidt mærkeligt,</p>
        <p>men sådan er det</p>
        <p>med folk,</p>
        <p>der har tabt deres hjerte.</p>
        <p>Man må endelig ikke tro,</p>
        <p>at det er med vilje,</p>
        <p>at de har tabt hjertet.</p>
        <p>For det er normalt folk,</p>
        <p>der ellers har det</p>
        <p>på rette sted.</p>
        <p>Det var slet ikke meningen,</p>
        <p>at de sku' tabe det -</p>
        <p>men nu, hvor det er sket,</p>
        <p>er de egentlig morderligt tilfredse.</p>
        <p>Fornuftige mennesker kan undre sig</p>
        <p>så tosset, de vil,</p>
        <p>prikke mig på skulderen,</p>
        <p>rømme sig,</p>
        <p>fortælle mig, hvor jeg kan finde det -</p>
        <p>ligefrem tilbyde at hente det til mig!</p>
        <p>Jeg vil højst virre med hovedet:</p>
        <p>Nej tak!</p>
        <p>Jeg vil helst ha',</p>
        <p>at det bli'r,</p>
        <p>hvor det er.</p>
        <p>Hos dig.</p>
      </level1>
    </frontmatter>
    <bodymatter>
      <level1 class="del" lang="da">
        <h1 class="del" lang="da">Første del</h1>
        <level2 class="kapitel" lang="da">
          <h2 class="kapitel" lang="da">1. kapitel</h2>
          <p>Den knirkede - og det gjorde ham tryg.</p>
          <p>Ellers er der jo ikke megen tryghed at hente, når der er noget, der knirker. Men en gammel træbeklædt elevator på vej til 4. sal bør knirke. Ellers er der noget galt.</p>
          <p>Og det var der ikke.</p>
          <p>Hvilket var blevet attesteret af Holger Nielsen fra Elevatortilsynet, der på en indrammet erklæring i det, der åbenbart var Holger Nielsens øjenhøjde, kundgjorde, at Grønlandsministeriets elevator var godkendt og fundet i forsvarlig stand d. 7. maj 1972. Og det var snart længe siden.</p>
          <p>Martin rettede sig op - han måtte vel så være 20 cm. højere end Holger Nielsen - og kiggede sig omkring i elevatoren.</p>
          <p>"Det var sådan, tilværelsen skulle være," tænkte han. "Overskuelig, gennemprøvet, uforanderlig - og p.t. på vej op."</p>
          <p>Han lænede sig op ad trævæggen og kunne mærke den lette duven i maskineriet. Eller var den så gammel, at der ligefrem stod nogen dernede og trak?</p>
          <p>Ministeriet for Grønland.</p>
          <p>Måske havde Knud Rasmussen stået her engang - i netop denne her elevator? På vej til én af sine mange rejser - længe før Holger Nielsen havde fundet elevatoren i forsvarlig stand.</p>
          <p>Det var farligere at rejse i gamle dage!</p>
          <p>Martin så sig igen om i elevatoren - dette var altså vejen til de store vidder. Egentlig et paradoks - men alligevel en dejlig logisk forsmag på den lokkende enkelhed i tilværelsen.</p>
          <p>Der lød en hæs klokke, elevatoren standsede, og dørene gled langsomt fra hinanden i små, gispende ryk, så vejen nu lå åben til de endeløse horisonter.</p>
          <p>Han trådte ud på den ministerielle gang, hvis længde lovede godt for den forjættede endeløshed.</p>
          <p>På væggen lige over for elevatoren var der under hinanden anbragt 3 lakerede træskilte:</p>
          <p>"ministeriet for grønland"</p>
          <p>"undervisnings-afd."</p>
          <p>"3. Kontor".</p>
          <p>"Jo tak," tænkte Martin. "Men hvad så? Til højre eller til venstre?"</p>
          <p>Senere i sit liv skulle han af erfarne folk få at vide, at det er nøjagtigt, som når man er faldet i en gletscherspalte - og ved, at den ene vej fører til livet, hvor gletscherspalten munder ud. Og den anden vej fører til fortabelsen ind mod gletscherens midte, hvor intet levende har rørt sig i årtusinder.</p>
          <p>Skulle det engang ske, ville han kunne genkalde sig stemningen.</p>
          <p>Han tøvede, men valgte så at gå til højre forbi en række lukkede døre, der kun var forsynet med numre. Forlegenheden ved at banke på en forkert dør var for stor - han var vokset op med det midtsjællandske dogme, at man endelig ikke måtte være til ulejlighed. Hvis man blot venter, løser alting sig ofte af sig selv.</p>
          <p>Han spejdede til begge sider og prøvede at give sine trin en anelse mere vægt, så de kunne høres. Han rømmede sig forsigtigt, og et godt stykke bag ham - han skulle altså være gået til venstre - hørtes en underlig rumlen. Hvorefter en dør åbnede sig, og i højde med dørhåndtaget stak en ældre herre hovedet ud.</p>
          <p>"Ja?"</p>
          <p>Han må være dværg, tænkte Martin. Men tog sig så sammen.</p>
          <p>"Undskyld - træffer jeg hr. Gudmandsen?"</p>
          <p>"Det er næsten ikke til at undgå," smilede dværgen. "Jeg er helt alene. Kom hid, kom hid!"</p>
          <p>Hovedet forsvandt - og igen hørtes den underlige rumlen. Martin skyndte sig hen og gik forsigtigt ind ad døren.</p>
          <p>Hr. Gudmandsen var ikke dværg, men sad på en kontorstol, som det viste sig, at han kunne manøvrere med imponerende sikkerhed. Han satte energisk af med begge fødder, så kontorstolen rullede hen over trægulvet, bragte den til stop foran Martin og rejste sig med et sæt.</p>
          <p>"Bjørn Gudmandsen, goddag!"</p>
          <p>Martin fik et fast håndtryk, et venligt smil og et ganske kort blik ind i et par klare, blå øjne.</p>
          <p>"Og de er så Martin Willumsen?"</p>
          <p>Det var han.</p>
          <p>"Ja, jeg er ikke så god til navne længere, men jeg bruger kalender. Det er lige så godt som hukommelse. Værsgo at ta' plads."</p>
          <p>Han sprang om bord på kontorstolen, satte af med samlede fødder foran sig og rullede tilbage til skrivebordet, hvor hans ene fod straks fandt sin plads på kanten af en åbentstående skuffe.</p>
          <p>Martin satte sig over for ham.</p>
          <p>Hr. Gudmandsen havde helt sikkert passeret de 60, men udstrålede en imponerende vitalitet. Slank - nærmest mager - atletisk. Martin kom uvilkårligt til at tænke på Fred Astaire - bare med kontorstol.</p>
          <p>Manden var præget af en opspændt afslappethed. Udtrykket er logisk set noget sludder - men ikke desto mindre kendetegnende for den venlige mand, der iført sit ministerielle slips syntes at ville kunne føle sig veltilpas hvor som helst.</p>
          <p>Hr. Gudmandsen skævede til et lommeur, der lå fremme foran ham.</p>
          <p>"Lige på slaget - det må jeg sige!"</p>
          <p>Martin skyndte sig at undskylde, at han kom for sent. Det var en stor bygning.</p>
          <p>Men rosen havde ikke været ironisk ment. Hr. Gudmandsen så igen på lommeuret, rynkede øjenbrynene let, førte lommeuret til øret, så igen på det, rystede det lidt - og smed det så resigneret i papirkurven.</p>
          <p>"Jeg fik det til jubilæet," sukkede han. "Taknemmelighed skal man ikke vente."</p>
          <p>Så fik han igen glød i øjnene og lænede sig frem.</p>
          <p>"Nå, men jeg skal ikke lade mit mismod smitte af på Dem.</p>
          <p>De er ung, De er ..."</p>
          <p>Martin smilede genert.</p>
          <p>"Ung og ung - jeg er 38."</p>
          <p>"38, ja." Undervisningsinspektøren huskede tilbage. "Var man blot 38 år igen! Med hele livet foran sig! Og De vil til Grønland, kan jeg forstå?"</p>
          <p>Martin havde skrevet ansøgning, så spørgsmålet var retorisk.</p>
          <p>"Ja, jeg kan huske det fra mig selv. I den alder er man ikke til at stoppe, når man først vil noget! Vil De ha' en kop kaffe?"</p>
          <p>Jo, tak. Det ville Martin gerne.</p>
          <p>Hr. Gudmandsen rystede to termokander og skænkede så fra den tredje, der bestod prøven. Imens talte han videre.</p>
          <p>"Grønland er et spændende land, unge mand. Jeg har selv været der i 27 år. 27 år! Det er utroligt fascinerende - hele min bogproduktion stammer derfra! De kender Lars og Lone-bøgerne?"</p>
          <p>Martin var klar over, at han burde kende dem, men i al anstændighed måtte han beklagende benægte.</p>
          <p>"Jeg har jo ikke været lærer så længe endda ..." ville han til at forklare, men hr. Gudmandsen lod ikke til at være fornærmet og fortsatte.</p>
          <p>"Etteren er beregnet på første klasse, toeren på anden klasse - og så videre. Det gør det så overskueligt. Etteren er begynderbog i dansk."</p>
          <p>Han smilede lidt for sig selv - og tilføjede så fortroligt:</p>
          <p>"Og det er de andre sådan set også ... Mellem os sagt: De lærer det aldrig! Dét er det grundlæggende pædagogiske princip bag Lars og Lone-bøgerne ..."</p>
          <p>Han skulle lige til at tage en slurk kaffe, men så så hastigt hen på sin gæst.</p>
          <p>"Hør - bruger De sukker?"</p>
          <p>Martin tøvede.</p>
          <p>"Måske en anelse ..."</p>
          <p>Hr. Gudmandsen satte kruset fra sig og begyndte at lede på skrivebordet.</p>
          <p>"Det er her et eller andet sted ..."</p>
          <p>Martin betragtede dyngerne på bordet - det var en større opgave, hans vært havde givet sig i kast med.</p>
          <p>"Jeg kan sagtens drikke den uden."</p>
          <p>Den gæstfri embedsmand så ikke engang op.</p>
          <p>"Ikke tale om - jeg finder det. Ville De selv være så rar at lede henne på reolerne? Det står i sådan en lille glasskål - jeg så den i går."</p>
          <p>Mens hr. Gudmandsen begyndte at trække skuffer ud, rejste Martin sig og så sig for første gang rundt i kontoret. Det var et stort rum, der mindede ham om Trongaardsskolens bogdepot.</p>
          <p>Lars og Lone-bøger lå i stabler på gulv, reoler, stole, små borde - selv i en sofa under vinduet var Lars og Lone vægtigt repræsenteret.</p>
          <p>I vindueskarmen stod der tomatplanter i potter. Med stilke og skud der klemte sig mod ruden i længselsfuld higen efter himmelen over Hauser Plads.</p>
          <p>Jorden i potterne virkede mørk og fugtig, og det rod, der herskede i resten af rummet, havde ikke adgang til vindueskarmen. Her var der helle.</p>
          <p>"Er der ... ønsker ministeriet ellers nogle supplerende oplysninger?" spurgte Martin.</p>
          <p>Hr. Gudmandsen afbrød sin søgen og så spørgende op på ham.</p>
          <p>"Til min ansøgning?" følte Martin det nødvendigt at uddybe.</p>
          <p>"Nej, Vorherre bevares!" svarede hr. Gudmandsen og ledte videre i et chartek-skab. "Vi har papir nok, kan De se ... Den stod her i går ..."</p>
          <p>Han så sig søgende rundt i lokalet, og da hans blik nåede Martin ved reolen, fortsatte han lidt distræt.</p>
          <p>"Nej, De er selvfølgelig antaget, hr. Willumsen. Det er netop folk med Deres undervisningserfaring, vi har brug for. De fleste søger frisk fra seminariet og kan dårligt kende et stykke kridt fra en tavlesvamp! Jeg forstår ikke det her ..."</p>
          <p>Han undersøgte en ind-/ud-hyldeopstabling på det lille bord bag ham. Martin kunne mærke hjertet juble i sit bryst.</p>
          <p>"Vil det sige, at jeg kan regne med at blive udsendt nu til ..."</p>
          <p>"Hvor vil De hen?"</p>
          <p>Hr. Gudmandsen satte igen af med begge ben mod væggen til venstre for sig og rullede tværs over gulvet hen til et stort Grønlandskort inden for døren. I samme bevægelse som han bragte kontorstolen til standsning med, trak han en kuglepen op af brystlommen og brugte den som pegepind.</p>
          <p>"For Deres vedkommende er der tre mulige posteringer."</p>
          <p>Kuglepennen knaldede mod kortet.</p>
          <p>"Angmagssalik - det er på Østkysten herovre - dér er der koldt, kan De tro - der er faktisk meget koldt!"</p>
          <p>Nyt knald med kuglepennen.</p>
          <p>"Så er der et lille udsted på Vestkysten - oppe i Umánaq her ... dér er der knapt så koldt som på Østkysten. Men stadig koldt! Og så er det langt mod nord - man er rigtigt kommet på landet. - Og!!!"</p>
          <p>Kuglepen.</p>
          <p>"... så er der den tredje mulighed: De er så heldig, at der er en ledig stilling i ... Godthåb!"</p>
          <p>Hr. Gudmandsen så ham triumferende i øjnene.</p>
          <p>"Hvad siger De så?"</p>
          <p>"... Det lyder da ... godt."</p>
          <p>"Ikke sandt!"</p>
          <p>Han satte tilfreds kuglepennen tilbage i brystlommen og vendte tilbage til virkelighedens verden.</p>
          <p>"Har De fundet det?"</p>
          <p>Martin rystede på hovedet. Han var ligeglad.</p>
          <p>"Så bliv ved med at lede. Det er på min gamle skole - dér hvor Lars og Lone-bøgerne blev til. Og hvor jeg lærte ikke så lidt om vækstbetingelser."</p>
          <p>Med imponerende præcision rullede kontorstolen nu uden om en stabel Lars og Lone over til vindueskarmen.</p>
          <p>"Han må kunne rulle i figurer," tænkte Martin, "optræde med det - ved afslutningsfester og sådan."</p>
          <p>Hr. Gudmandsen så mildt på sine tomatplanter.</p>
          <p>"Min første plantes frø blev til nye planter, og sådan er det blevet ved - år efter år. Det har lært mig betydningen af vedholdenhed."</p>
          <p>Han trykkede med tommelfingeren i den fugtige, bløde muld. Ikke for at kontrollere, om planten var vandet korrekt. Men for at kunne glædes ved, at den var det.</p>
          <p>Han så alvorligt op på Martin, der høfligt var kommet hen for at betragte planterne.</p>
          <p>"For nok er vi udsendt for at lære fra os i Grønland, hr. Willumsen - men det er vigtigt at huske, hvor meget Grønland har at lære os!"</p>
          <p>Martin nikkede ivrigt.</p>
          <p>"Det er jeg helt klar over, hr. Gudmandsen, og jeg ville netop ..."</p>
          <p>"Da jeg startede deroppe - ung og uerfaren - vidste jeg f.eks. intet om tomatplanter. Intet! Men efter 27 år i Godthåb tør jeg uden at prale sige: Giv mig en vindueskarm nok så langt nord for polarcirkelen - og jeg skal få den til at blomstre!"</p>
          <p>Der blev tavshed omkring vindueskarmen. Martin var mere end villig til at tage mod gode råd fra den erfarne mand, men måtte først være sikker på, at han forstod, hvad han mente.</p>
          <p>"De mener det som et billede på ..." begyndte han.</p>
          <p>"Jeg mener," fastslog hr. Gudmandsen, "jeg mener, at man skal foretage sig noget fornuftigt, nu man alligevel er deroppe! Sådan én som denne her kan let gi' 20-25 tomater!"</p>
          <p>Martin nikkede imponeret - og tog sig så sammen:</p>
          <p>"... Jeg tror nok, at jeg helst ville til et mindre sted."</p>
          <p>Hr. Gudmandsen løftede forbavset øjenbrynene.</p>
          <p>"Et udsted! Det skal De ikke gøre! Det er meget afsondret - postgangen er helt uberegnelig. Jeg har eksempler på bestillinger på Lars og Lone-bøger, der er nået så sent frem, at de først har kunnet effektueres med virkning fra næste skoleår! I Godthåb har De dem næste dag."</p>
          <p>Martin nikkede og bevægede sig lidt kejtet væk fra vindueskarmen.</p>
          <p>"Ja, det lyder jo ... det er nok lidt romantisk og naivt, men jeg har en fornemmelse af, at det er ude på de helt små steder, at man møder det rigtige Grønland."</p>
          <p>Hr. Gudmandsen rejste sig op - han kunne altså.</p>
          <p>"Og det er dét, der er problemet! - Det er dét, vi kæmper mod!"</p>
          <p>Nu forstod Martin ikke noget som helst - og det kunne ses. Hr. Gudmandsen gik hen og rettede på nogle af bogstablerne. Som om det ville gøre nogen forskel.</p>
          <p>"Måske lyder det lidt hårdt i Deres øren, men De vil snart forstå, at det nu engang er et faktum, at i den udstrækning, det lykkes os at gøre de gode mennesker deroppe danske - med alt hvad dette indebærer af godt og skidt - i nøjagtig dén udstrækning lykkes tingene for dem. De har succes, hjulene ruller, og der begynder at tegne sig en fremtid for dem!"</p>
          <p>Martin kiggede ned på tomatplanterne og skulle til at nulre ét af bladene lidt - men tog sig i det.</p>
          <p>"Jeg har selvfølgelig ikke spor forstand på det - men er det ikke også vigtigt, at man holder fast på deres egen kultur? Og bygger på den?"</p>
          <p>Hr. Gudmandsen svarede ikke, men fortsatte, som havde han blot holdt en vejrtrækningspause.</p>
          <p>"... og! - i den udstrækning, hr. Willumsen, man bygger på den såkaldte grønlandske identitet, går det hele ad helvede til! I stå! - Vi ser det gang på gang."</p>
          <p>"Jeg ved for lidt," tænkte Martin.</p>
          <p>Instinktivt følte han, at han burde modargumentere. Men det er svært at modargumentere, når man ikke har argumenterne - men kun føler, at man ved, hvordan tingene egentlig hænger sammen. Nu blev argumentation heller ikke nødvendig, for hr. Gudmandsen rakte afværgende hånden ud.</p>
          <p>"Desværre! - Lad mig understrege det: desværre! Det er noget, vi alle beklager dybt, men i en brydningstid, hvor en hel landsdels fremtid står på spil, er der ikke plads til sentimentalitet.</p>
          <p>Og igen siger jeg: desværre!"</p>
          <p>Han tog en favnfuld bøger og flyttede dem hen på en stol.</p>
          <p>Martin stod stadig ved planterne, der trivedes i den bløde muld, selv om de blev gødet og vandet på egne præmisser.</p>
          <p>Han så ud ad vinduet - og sagde:</p>
          <p>"Og de små udsteder er altså ... gået i stå?"</p>
          <p>"I Godthåb tegner der sig en fremtid, ja," svarede hr. Gudmandsen med ryggen til, mens han anbragte bøgerne på stolen. Så gik han tilbage til vinduet.</p>
          <p>"Godthåb er en efter grønlandske forhold driftig by. Der sker noget hele tiden. Foreløbig er der ganske vist kun 10 km. vej i byen, men der er allerede 300 taxaer!"</p>
          <p>Han satte sig adræt på kontorstolen. Det føltes, som han havde været længe væk fra den.</p>
          <p>Med frygt for at virke irriterende fortsatte Martin:</p>
          <p>"Men nogen skal vel ud i udstederne?"</p>
          <p>Hr. Gudmandsen nikkede smilende.</p>
          <p>"Ja. Men vi vil jo helst ha' de bedste i Godthåb. Og der er ikke så mange ansøgere med Deres undervisningserfaring ..."</p>
          <p>Han stoppede pludselig op.</p>
          <p>"Her sidder jeg og glemmer Deres sukker! Det må være blevet væk - jeg henter lige noget inde ved siden af."</p>
          <p>"Det er ikke nødvendigt," protesterede Martin. Ganske overflødigt - for hr. Gudmandsen var allerede rullet ud ad døren.</p>
          <p>Han måtte have stor træning i at ramme åbningen, for Martin havde kun ladet den stå halvåben efter sig. Det rumlede ned ad den lange gang - og Martin så ud ad vinduet.</p>
          <p>Ned på Hauser Plads.</p>
          <p>Der egentlig ikke var nogen plads - blot lidt parkering klemt inde mellem nogle husfacader. Hvem mon Hauser havde været? Siden pladsen nu var hans.</p>
          <p>Egentlig underligt, at vi med den største selvfølgelighed går rundt og siger ting, vi ikke ved, hvad betyder. Vi mødes på Hauser Plads, i Hemmingsens Gade eller i Larslejsstræde uden at ane, om Hauser, Hemmingsen eller denne Larslej har været børsspekulant, storkøbmand eller cykelsmed.</p>
          <p>Martin havde hørt, at man overvejede at opkalde en plads efter Anker Jørgensen. Det var dejligt, syntes han - ham kendte han. Han smilede, da han kom til at tænke på den grønlandske radioavis, der så ofte havde mystificeret ham. Det var faktisk det eneste grønlandske ord, han kendte: ankerjørgensen.</p>
          <p>Nede på pladsen kæmpede folk om parkeringsbåsene - men der var også nogle, der parkerede uden for båsene. Fordi dér var bedre plads. De fik en seddel sat under vinduesviskeren - som en erindring om dagen.</p>
          <p>Der var også en mængde duer, der holdt til dernede på pladsen. Dem var der ikke lavet båse til. Det havde man opgivet.</p>
          <p>Sikkert med beklagelse.</p>
          <p>Det rumlede atter ude på gangen.</p>
          <p>Kontorstolen nærmede sig, og Martin vendte ryggen til vinduet og tog en dyb indånding - og en beslutning. Han havde læst Knud Rasmussen - og han havde læst Peter Freuchen - og han havde engang en tidlig vintermorgen, hvor der ikke var andre i nærheden, kigget ud over Peblingesøens endnu urørte is.</p>
          <p>Han ville eventyret!</p>
          <p>Hr. Gudmandsen svingede muntert ind ad døren med en lille porcelænsskål i den ene hånd.</p>
          <p>"De havde lånt det inde på postsorteringen. Én skefuld bare?"</p>
          <p>"Ja tak," svarede Martin og rakte kruset frem. - "Hvad med sproget?"</p>
          <p>"Hva'beha'r?"</p>
          <p>"Sproget," gentog Martin. "I hvor høj grad taler grønlænderne dansk?"</p>
          <p>Hr. Gudmandsen trak på skuldrene og tog Martins krus.</p>
          <p>"I Godthåb - noget. I resten af landet - slet ikke. Det er ret fortvivlende. Hør, nu er den da vist stået og blevet kold! De får en ny!"</p>
          <p>Resolut hældte undervisningsinspektøren den bortdømte væske i papirkurven. Martin skævede ned i den. Der lå - foruden det upræcise jubilæumslommeur - en lommeregner, en pibe og en telefon.</p>
          <p>Hr. Gudmandsen syntes ikke at have stor tålmodighed med ting, der ikke fungerede. Han gav sig til at ryste sig frem til, hvilken af de tre termokander, der havde noget at byde på.</p>
          <p>Martin fortsatte stædigt sin tanke.</p>
          <p>"Der må være et meget stort kommunikationsproblem så?"</p>
          <p>Hr. Gudmandsen rystede smilende - nu også på hovedet.</p>
          <p>"... De har bestemt Dem for det lille udsted, hva'!" lo han venligt. "Det er selvfølgelig også i orden - men sig ikke, at jeg ikke har advaret Dem! - Næ, nu er de tomme alle tre! Jeg henter lige en fyldt!"</p>
          <p>Han satte af - og Martin jublede indvendigt. Det var lykkedes! Eventyret!</p>
          <p>Han nærmest råbte efter den bortrullende embedsmand:</p>
          <p>"Jeg skal nok hurtigt få lært grønlandsk! - Jeg har altid haft nemt ved sprog."</p>
          <p>Hr. Gudmandsen satte hælene i gulvet, så enhver rullen standsede, drejede sig langsomt om mod den 38 år unge mand og sagde alvorligt:</p>
          <p>"Det må De ikke gøre! Det er meget vigtigt! Hør - det er vist godt, at vi to lige får sludret lidt sammen."</p>
          <p>Han rejste sig og trak denne gang stolen efter sig tilbage på plads ved skrivebordet - og satte sig. Martin satte sig overfor. Hr. Gudmandsen foldede hænderne på bordet foran sig og så Martin lige ind i øjnene.</p>
          <p>Med sine de klare blå.</p>
          <p>"De taler ikke grønlandsk ..."</p>
          <p>Martin rystede på hovedet.</p>
          <p>"... så derfor vil De forsøge at tilegne Dem sproget?"</p>
          <p>Martin var forvirret.</p>
          <p>"... Det havde jeg tænkt mig ... jo."</p>
          <p>"Det må De ikke! - De taler kun dansk. Godt! Det er netop dét, der er Deres force! Husk på: De skal op for at lære grønlænderne at tale dansk! Ikke omvendt! Det er dét, der er ideen med det hele!</p>
          <p>Især i et så lille samfund, som De altså nu har valgt, vil det være sundt og opdragende for grønlænderne at vide, at hvis de vil Dem noget - så foregår det på dansk!"</p>
          <p>Han afsluttede med at lægge de flade håndflader på bordpladen foran Martin og rejse sig op. Så gik han hen mod døren - tilfreds med en klar og forstandig anskueliggørelse af en kompleks situation.</p>
          <p>Det var jo også det, han var der for.</p>
          <p>"Sådan har jeg ikke tænkt på det," sagde Martin eftertænksomt.</p>
          <p>"Så gør det!"</p>
          <p>Hr. Gudmandsen vendte sig i døren.</p>
          <p>"Selv har jeg altid sat en ære i netop ikke at lære grønlandsk. Og efter 27 lykkelige år deroppe er det ikke uden stolthed, at jeg kan sige: Jeg forstår ikke en lyd!"</p>
        </level2>
      </level1>
      
      
    </bodymatter>
    <rearmatter>
      <p />
    </rearmatter>
  </book>
</dtbook>
